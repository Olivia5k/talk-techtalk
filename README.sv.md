Hej allihopa! Jag heter Lowe och jag jobbar på ett coolt företag inom
teknik-branschen. Jag jobbar som utvecklare på ett litet företag som heter
Spotify, och jag är här för att berätta för er varför det är sjukt kul att
arbeta med teknik.

Spotify behöver inte direkt någon introduktion, i alla fall inte här i Sverige.
Vi ser till att miljontals människor världen över kan lyssna på musiken som de
älskar, oavsett var de befinner sig. För att kunna göra det så har vi ungefär
z servrar som gör allt från att stream:a musik till era telefoner, hantera
era playlists och se till att lista ut vilken musik som är bäst att
rekommendera till just dig. Och, för att skriva koden som gör det och driva de
många datorerna så har vi y utvecklare i Stockholm och ungefär 100 till
världen över.

Jag personligen hanterar de ungefär n datorerna som kompilerar kod som våra
utvecklare skriver till mjukvaran som körs på era datorer och telefoner samt se
till att den skickas ut i världen. Så, varje gång ni får den lilla gula
notifikationen överst i Spotify, då vet ni att jag har gjort mitt jobb precis
som jag ska. :)

Men, nog om Spotify! Jag är primärt här för att övertyga er om att jobba med
teknik!

Så, vad är bra med att jobba med teknik? För det första så är det sjukt kul!
Datorer är asroliga, speciellt när man kan bestämma över vad de ska göra,
vilket är exakt vad man gör som programmererare. Är man dessutom
i teknikbranschen så får man nästan alltid se ny och häftig teknik lite före
alla andra.

Vidare så har arbetsgivarna i teknikbranschen märkt att ens anställda jobbar
mycket bättre om de får ha roligt lite ibland. För ett par tio år sedan så var
det väldigt vanligt att man som programmerare fick slita i åtta timmar i sträck
och man fick skäll om man tog kafferast i sex minuter istället för fem, för då
var man ju inte effektiv! De flesta programmerare blev skitless och gick
allmänt sönder på grund av det, så man tänkte om lite.

Nu för tiden är det snarare så att det är uppmuntrat att ha roligt på
arbetstid! På kontoret idag så har vi pingisbord, foosballbord, biljardbord,
flipperspel, nerf guns och typ alla TV-spelskonsoler som finns. *konstpaus*

Nu hoppas jag lite att ni tänker "men om man har massa så, jobbar man någonsin
då?". Och det gör man, det lovar jag. Nyckeln är att se till att ens anställda
har uppgifter som de tycker om och brinner för. Och, på alla företag där jag
har jobbat så har de lyckats. Även om det är förbannat kul att spela TV-spel
och flipper så är det ändå alltid roligare att pilla med det som jag ska pilla
med. Då blir allt det roligare snarare än rast och en avkoppling.
Som ett bra exempel: Några gånger har min manager ställt sig upp och sagt
"Nae hörni, nu har vi jobbat för länge. Kom så spelar vi lite rundpingis.".

Det finns dessutom ett koncept som ofta heter "Hack Days". En Hack Day
inträffar oftast ungefär varannan fredag, och på en Hack Day så får man skapa
precis vad man vill, på arbetstid. Det måste inte ha med jobbet att göra, men
det är inte dåligt om det gör det. Hack Days är till för att man ska få skapa
något riktigt kul, för även om det oftast är så så har man inte alltid
skitroliga arbetsuppgifter. Som en liten anekdot så har både Spotifys Android-
och iPhone-klienter börjat sina liv som Hack Day-projekt.

Slutligen på kategorin "det är roligt" så är det så att vi är fantastiskt
duktiga på att partaja. Jag vet att alla närvarande är lite unga för det ska
vara en bra poäng nu, men när ni väl är klara teknister så är det bra att veta
i alla fall. Angående bilden så är det en bild på mig och mina kollegor under
ett beachparty på en kollegas vindsvåning. :)

Vidare, det är väldigt belönande. Allt som är tekniskt är på något sätt
skapande, oavsett om det handlar om att rita en design för en hemsida, koda ett
script som uppgraderar operativsystemet på företagets alla servrar eller sätta
upp en nätverkskonfiguration som är bandbreddsoptimerad för tiotusentals
anslutningar samtidigt. Alla dessa saker handlar om att skapa något ifrån
inget, och det är fantastiskt belönande att se sina små skapelser komma till
liv.

Det är också belönande i det mer konkreta sättet; pengar. De flesta löner
börjar ganska högt på runt 23.000 och brukar inte alls ha några problem att
hoppa uppåt ganska snabbt. Pengar är ett ganska tråkigt sätt att mäta hur bra
och kul något är, men det är trots allt en ganska viktig del i det hela.

Men, det är en sak som gör teknikbranschen bättre än alla andra, och det är
folket i den. Jag brukar beskrivas som en rätt smart snubbe, men på jobbet så
så är jag nästan den korkade kusinen ifrån landet i jämförelse bara för att
alla andra är så sjukt smarta. Man får verkligen jobba med de smartaste
människorna i världen, och det är bland det bästa jag vet. Det är aldrig kul
att känna att man är sämre än någon annan, men det är snarare så att man växer
av det eftersom man lär sig så mycket.

Och på tal om världen så får man träffa människor ifrån nästan precis överallt.
Bara i mitt team på sex personer så är det bara jag som är ifrån Sverige.
Utöver det så har vi en finne, en ryss, en spanjor, en nederländare och en...
skåning. Det här gör att vi alltid talar engelska med varandra, även jag och
skåningen, för att inte utesluta de andra på något sätt. Ens utanför Spotify så
är det väldigt multinationellt; på företaget jag jobbade innan så jobbade vi
dels med en projektledare ifrån Indien och en utvecklare ifrån San Francisco.
Sedan det att jag började jobba i teknikbranschen så har jag träffat folk från
hela världen och fått höra fantastiska berättelser ifrån överallt, och det är
superhäftigt.

Man får dessutom resa! Eftersom de flesta teknikföretag på något sätt har med
internets att göra så får man oftast kunder i hela världen. Spotify har kontor
i sex länder, och det är inte ovanligt att man får åka på resa för att ge eller
få någon utbildning av något slag. Jag kommer att åka till New York i vår för
att utbilda nyanställda om hur det är att arbeta på Spotify. Företaget jag
jobbade på innan hade rätt många kontakter i San Francisco, så ena grundaren
flyttade dit och vi var på besök ett par gånger.

Så, obviously så är det riktigt coolt att jobba med teknik. Men, vad är det som
är mindre bra då? Det är väl inte bara guld och gröna skogar?

Hela branschen ett problem som inte direkt påverkar negativt, men som ändå är
väldigt tråkig. Könsfördelningen är helt förkastlig. Ens på Spotify, ett
företag som aktivt försöker göra något åt det, så är det bara x av y
utvecklare som är tjejer. På de andra företag jag jobbat på så har det varit
100% män. Detta beror på tråkiga fördomar under nittiotalet att datorer inte
var något för tjejer, och de tjejer som var intresserade av att programmera
eller liknande blev bemötta med motstånd och att "tjejer ska väl inte hålla på
med sådant". Den tråkiga inställningen har hållt i sig, men den håller på att
släppa.

Jag nämnde precis att jag nästan alltid är omringad av människor som är mycket
smartare än mig? Alla tjejer som utvecklar på Spotify springer cirklar runt
mig. En av dem har till och med skrivit ett par program som jag använder
dagligen. Så, varje gång jag pratar med en tjej som säger att hon höll på att
vända sig till teknikbranschen men ångrade sig på grund av hur svårt det att
vara tjej där så känner jag lite att vi har tappat någon som kunde blivit en
fantastisk utvecklare och som nu gör något hon kanske egentligen inte helst
ville.

Sådant är självklart tråkigt och svårt att göra något åt, men jag tycker att
det är viktigt att man är medveten om det så att man kan motverka det negativa
när man ser det.

En annan svår sak som är lite mer praktisk är att nästan alla jobb är på samma
ställe. I Sverige så innebär det Stockholm. Det finns jobb i andra städer
också, typ som riktigt stora företag som Siemens eller Saab, men jag skulle
tippa på att 90% av alla jobben är i Stockholm. Är man någon annan stans så får
man nog leta rätt hårt innan man hittar något, medan i Stockholm så är det helt
tvärtom. Om jag går på en programmeringsförening och bara viskar lite tyst
"...jag söker nog nytt jobb" så kommer folk kasta sig efter mig, skrikandes att
de behöver utvecklare och att jag verkligen borde jobba hos dem. Så,
i Stockholm är man säker, men är man inte i Stockholm så kan det vara rätt
mycket svårare.

Den sista svårigheten är att man behöver veta väldigt mycket saker. De
teknister som är mest eftertraktade är de som kan många saker. Jag är ett
ganska bra exempel. Jag kan dels kontrollera tusentals servrar på en gång, men
jag kan också programmera hemsidor och jag är ganska badass på att designa
saker i Photoshop. Teknik som vi har den idag är dessutom ganska nytt och det
kommer nya saker i en helt galen takt. Det gör att saker man har lärt sig
tyvärr har något av en begränsad livslängd.

Om man som snickare lär sig att bygga hus så kan man antagligen bygga hus
resten av livet utan problem. Men, om man som till exempel programmerare lär
sig ett programmeringsspråk så är det inte säkert att den kunskapen är helt
fullt relevant om bara fem år. Då har det antagligen kommit ett nytt
programmeringsspråk som bättre kan utnyttja ny hårdvara och som springer
cirklar runt det där töntiga programmeringsspråket som man spenderade flera
månader med att bemästra för ett tag sedan.

Hela grejen går att hantera, men man måste vara med och hålla sig på toppen
likt en idrottare som alltid tränar för att hålla sig i form.

Jag vill dessutom passa på att påpeka att den gamla fördomen om att
programmering bara kan göras av de som är fantastiska på matte faktiskt inte
stämmer. Det finns programmering som kräver att man kan multidimensionell
algebra, men den mesta formen kräver bara att man kan tänka lite som en dator
kan. Det jag vill få fram är att även om det är många saker man behöver kunna
och hålla koll på, så är det nödvändigtvis inte väldigt svåra saker. Man
behöver heller inte kunna allting i huvudet; vissa dagar spenderar jag mer än
hälften av min tid på Google för att ta reda på hur man gör något som
egentligen är ganska enkelt.

Så, nog om det negativa! Hur gör man för att bli en del av teknikbranschen?

Det viktigaste är nog entusiasm; att gilla datorer och att skapa saker. De
bästa teknisterna jag känner är inte de som mest gör det de gör för att tjäna
pengar, utan de som gör det för att det är roligt. Utöver entusiasm så behöver
man någon form av teknisk utbildning, och de jag har frågat har gått någon form
av tekniskt gymnasium, mig själv inkluderat. Man måste inte ha sju år av
universitetsutbildning heller. Det finns KY-utbildningar på ungefär två år
i allt möjligt. Tar man en sådan så blir redo för en viss grupp av arbete; jag
själv är KY i systemadministration. Men, jag har ingen universitetsutbildning.

Det som landade mig jobbet jag har idag var inte primärt min utbildning, utan
framförallt min brinnande glädje för att skapa saker med datorer. Känner du att
du har något sådant eller att du har något sådant som är på g så rekommenderar
jag verkligen att du också blir teknist. Speciellt om du är tjej, som tidigare
nämnt. Låt aldrig något eller någon dämpa er!

Tack för att jag fick ta er tid!
